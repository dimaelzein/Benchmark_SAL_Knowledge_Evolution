Yükseklik Hastalığı (Dağ Sarhoşluğu) – Altitude Sickness
Posted on 03 May 2013by kuzeykaya
2005 yılıydı yanılmıyorsam, spor haberlerinde FIFA’nın artık Bolivya’da milli maç oynanmaması için yaptığı görüşmeye ateş püsküren zamanın Bolivya devlet başkanının “Biz Bolivyalıyız ve maçlarımızı Bolivya dışında oynamak istemiyoruz!” açıklamasını izlemiştim. FIFA’nın gerekçesi yüksek rakımlı (2500 m ve üstü) Bolivya’da maç yapılmasının sporcu sağlığını tehlikeye atacağıydı. Çok saçma bir gerekçeydi (bence) ve devlet başkanı serzenişinde son derece haklıydı.
Tabi o zamanlar yükseklik hastalığıyla ilgili hiçbir fikrim yoktu. Gerçi Lonelyplanet‘ta yükseklik hastalığını, nedenlerini, belirtilerini ve önlemlerini okuduğum halde başıma gelmeden tam olarak idrak edemedim. Dahası biz iki kara cahil, yaşadığımız şehirlerin rakımlarını bilmediğimiz için (İstanbul: 34 m, İzmir: 30 m, Artvin: 700 m) saçma bir güvenle hiçbir önlem almadık ve hayatımızın en saf yolculuğuna çıktık (Jujuy, Arjantin – Atacama, Şili).
Otobüsle Jujuy’dan Atacama’ya giderken, 4 saat içinde yükseklik 1500 m’den 4800 m’ye çıktı (Ağrı Dağı 5100 m ve oksijen maskesiyle tırmanılıyor desem galiba yükseklik biraz olsun zihinlerde canlanabilir). Korkunç bir baş ağrısı, mide bulantısı, nefes nefes kalma, halsizlik, iştahsızlık, kulak ağrısı vs vs. Şili sınırında otobüsten indiğimizde bayılanlar, kusanlar… Biz hala yükseklik hastalığına yakalandığımızın farkında değiliz. Yükseklik hastalığına karşı ilaç kullanmanın dışında şu önlemleri almak gerekiyor: bol bol su içmek, az yemek yemek, alkol almamak ve coca yaprağı çiğnemek. Yarım litre suyla 4800 m’ye (ki bu yüksekliğe çıktığımızı sonra öğrendik) çıkınca çaresiz tüm belirtileri yaşadık. Bir kaç gün bol bol su içip, coca yaprağı çiğneyip dinlenerek baş ağrısı, mide bulantısı gibi etkileri azaltsak da yüksek bölgelerde hep halsiz ve yorgunduk.

Neyse olur da günün birinde yolunuz Güney Amerika’da aşağıdaki şehirlerden birine düşerse, gerekli önlemleri alın:
Bolivya’nın tüm şehirleri, Atacama (Şili), Jujuy (Arjantin)-Atacama (Şili) yolculuğu, Cusco (Peru), Quito (Ekvator), Bogota (Kolombiya)

Yükseklik halleri…